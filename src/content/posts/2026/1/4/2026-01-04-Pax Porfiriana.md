---
title: Pax Porfiriana
published: 2026-01-04
description: ''
image: ./images/NO_FUSION_0104_005.jpg
tags:
  - เล่าสั้นๆ
category: article
draft: false
---
บอร์ดเกมที่เล่นกับการ 'เปลี่ยนระบอบ' (regime change) อย่างจริงจังเกมแรกของผมคือ Pax Porfiriana - เกมนี้หยิบเอาเรื่องจริงของการแย่งชิงทรัพยากรอันมีค่าระหว่างรัฐบาลสหรัฐฯ และ ปอร์ฟิริโอ ดิอัซ เผด็จการที่คุมเม็กซิโกในยุคนั้น

ในความเป็นจริงเกม Series Pax ก็เล่นกับประเด็นระบอบหรือโฟกัสของพื้นที่ที่เปลี่ยนไปมาอยู่ทุกเกมอยู่แล้ว Pax Pamir/ Pax Transhumanity ไม่มีชื่อระบอบแต่บอกว่าบรรยากาศทางการเมืองกำลังโฟกัสอยู่กับอะไร, Pax Renaissance จะบอกว่าแต่ละประเทศนั้นปกครองโดยระบบรัฐสภาหรือสมบูรณาฯ กับมีศาสนาประจำชาติแบบไหน

ส่วนใน Pax Porfiriana เนี่ยเราเล่นเป็นเจ้าของที่ดิน (Hacendado) ตามตะเข็บชายแดน วันๆก็หาความมั่งคั่งลงทุนที่ดินไปตามเรื่อง มีเหตุการณ์ปล้นสะดม โจรผู้ร้าย ก็ว่ากันไป แต่เราสามารถเล่นเหตุการณ์ทางประวัติศาสตร์ที่ทำให้ยุคสมัยของเกมเปลี่ยนไปได้ 4 ทิศทางที่จะมีผลการคิดชัยชนะของเรา คือจะเป็นสหรัฐฯมายุ่มยาม, ดิอัซรุ่งเรื่อง, กฏอัยการศึกถูกใช้ หรือ อนาธิปไตย ก็ได้ แต่เป้าหมายคือในจังหวะที่มีคนเล่นการ์ด 'โค่นล้ม' (toppled) เราเองก็อยากจะเป็นคนที่ถือข้างเดียวกับ ระบอบ ณ ปัจจุบัน เกมมันเลยว่าด้วยการลื่นไหลของของการเปลี่ยนระบอบให้เข้ากับเราหรือปรับตัวเราไปตามระบอบ พร้อมกับต้องชะเง้อดูคู่แข่งไปด้วย

Pax Porfiriana ไม่ใช่เกมของคนปกติ เป็นเกมที่ออกแบบ UX/UI ของการ์ดได้แย่ และกติกาเขียนได้ห่วยแตกที่มาพร้อมกับเงื่อนไขหยุบหยับ แต่ถ้าเราทะลุสิ่งนั้นมาได้เราจะเห็นความอหังการและกล้าที่จะจำลองระบบและเล่าเรื่องที่ยุ่งเหยิงสุดๆแต่กลับสื่อได้ถึงอารมณ์ของความขัดแย้งเชิงประวัติศาสตร์หลายมิติได้อย่างหนักแน่นและน่าสนใจ เป็น Pax เกมแรกที่ผมได้อ่านและเล่นแล้วก็กลายเป็นแฟนซีรี่ย์มานับแต่ตอนนั้น
