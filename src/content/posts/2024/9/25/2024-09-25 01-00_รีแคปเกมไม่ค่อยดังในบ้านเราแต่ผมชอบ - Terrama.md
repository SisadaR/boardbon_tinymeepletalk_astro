---
title: "รีแคปเกมไม่ค่อยดังในบ้านเราแต่ผมชอบ - Terramara"
published: 2024-25-09
description: ""
image: ./images/491753451_1265443738923003_6402991404415357439_n.jpg
tags:
  - archived
category: archived
draft: false
---

รีแคปเกมไม่ค่อยดังในบ้านเราแต่ผมชอบ - Terramara

เกมลำดับที่ 25 ของ Quined Master Print ที่ก็ไม่รู้ไปคุยกันยังไงแต่ก็มีชื่อนักออกแบบถึง 5 คน โดยแต่ละคนก็มีผลงานน่าสนใจหลายตัวทั้ง Alma Mater, Lorenzo, Coimbra 

ซึ่งจริงๆทั้งห้าก็คือสมาชิกแก๊งนักออกแบบที่มารวมตัวกันในชื่อ Acchittocca (แปลว่า ตอนนี้ตาใครแล้ว(ว่ะ?)) ประมาณว่าจับกลุ่มคุยแลกเปลี่ยนกันอยู่เรื่อยๆอยู่แล้วก็ใส่เครดิตกันให้หมดเลยละกัน

---
พูดแบบไวๆ สิ่งหนึ่งที่ผมชอบในเกมนี้คือแม้มันจะไม่มีอะไรใหม่ เป็น solid euro เก็บของแลกแต้มจ๋าๆแต่มันก็แทรกเอกลักษณ์ไว้ในแบบที่ทำให้เกมมันโดดไปอยู่ในกลุ่ม timeless classic ได้อย่างไม่อาย 

โอเคความสนุกอาจจะสู้ตัวเทพไม่ได้แต่ก็แปลกมากพอและกติกาไม่หยุบหยับน่ารำคาญแบบเกมสไตล์ 'ต้องยากเข้าไว้ ไม่รู้ว่าทำไมแต่ยากๆไว้เถอะ'  แบบที่เกมยูโรหลายๆเกมยุคหลังเป็น  

---
ไอเดียที่ฉีกจากเกมอื่นคือการที่มันมี 5 รอบ และจะมีช่องไว้วางคนงานวางเรียงกันอยู่ 5 ยุค ผู้เล่นจะวางคนงานไปทำแอคชั่นตรงยุคไหนก็ได้ ส่วนมากก็เก็บของโน้นนี้ ยิ่งวางไว้ยุคลึกๆของก็มักจะดี แต่ว่าตอนเก็บตัวกลับบ้านตอนจบรอบน่ะให้หยิบคืนได้แค่ตัวที่อยู่ในยุคปัจจุบัน

นัยว่าไอ้ที่ส่งไปลึกๆน่ะยังไม่กลับมา ยืนรอไปก่อน คนงานในมือเราก็จะมีน้อยลง และที่แย่คือไอ้พวกที่ส่งไปแล้วยังไม่กลับมันก็ดันไปยืนกั๊กช่องนี้สิ..... ว้าวุ้นเลยทีนี้เบียดกันเข้าไปอีก

---
เอาจริงๆแค่นี้ก็สนุกละเพราะเกมมันเล่นกับจังหวะเวลาหลายอย่างที่ร้อยเรียงมาแบบมีชั้นเชิงดี อย่างเช่นการเดินรถม้าที่มันจะมี 2 ตัวให้เดินอยู่ข้างๆแทรคแอคชั่นตามยุค เราจะรีบเดินเพื่อไปข้างหน้าเพื่อเอาของเอาโบนัสก็ได้ แต่เกมมันจะมีระบบคายช่องโบนัสออกมาให้สำหรับคนที่มาเดินเก็บทีหลังตามจังหวะรอบเกมอยู่ ถ้าเดินเลยไปก่อนที่ช่องจะมาก็จะอดได้ของตรงส่วนนี้ไป ตรงนี้ก็ทำให้มีอะไรให้สะดุดคิดอยู่ตลอดเหมือนกัน

---
ด้วยความที่ช่องแอคชั่นมันค่อนข้างบีบพ่วงกับระบบทรัพยากร 2 ขยักที่ต้องมีการหยิบของมาแปรรูปก่อนเอาไปใช้ เกมมันก็เลยจะมีความงึมงำหาทาง optimized หยิบการ์ดโน้นนี้เยอะอยู่ ตัวช่องแอคชั่นหนึ่งช่องสามารถวางได้ 2 คน แต่คนที่จะมาวางทีหลังคนอื่นต้องมีแต้มทหารเหนือกว่าคู่แข่งเท่านั้น และทรัพยากรที่ว่าก็จะลดลงทุกครั้งที่ใช้ ก็ยิ่งทำให้เกมมีมิติของการแข่งมุมอื่นอีก

กิมมิคเล็กๆที่ชอบเป็นการส่วนตัวคือการ์ดคาแรกเตอร์เราจะมีสองด้าน ตอนแรกจะเล่นเป็นด้านเด็กก็มีช่วยให้ได้ทรัพยากรโน้นนี้ไปตามเรื่อง แต่มันจะมีจังหวะที่เราอยากพลิกด้านแล้วทำให้มันกลายเป็นด้านผู้ใหญ่ ที่จะเน้นไปทำแต้มแทน .... ไม่รู้สิ ไม่ได้มี impact เชิงการออกแบบอะไร ก็ความสามารถสองขยัก แค่รู้สึกมันแบบผูกธีมมาสวยดี

แต่ใดๆก็คิดว่าสายยูโรกลางถึงกลางหนักมาเล่นก็น่าจะ happy กันนะ ประทับใจมากน้อยก็อีกเรื่อง เป็นเกมสไตล์เกมจบครบในกล่อง replayability เรื่อยๆ  ซื้อมา 5 ปีก็เล่นไปหลายสิบรอบอยู่ส่วนหนึ่งเพราะกติกามันรื้อไม่ยาก ตัวเกมไม่มีสายการเล่นเด่นชัด

---
จะว่าไปสิ่งหนึ่งที่ผมได้ตกผลึกหลังจากเล่นเกมมาจำนวนหนึ่งก็คือคำว่า 'ไม่มีอะไรใหม่' นี้มันก็ค่อนข้าง arrogant อยู่ในทีเหมือนกัน แบบถ้ากล้าพูดประโยคนี้ก็ต้องมั่นใจแหละว่าเล่นมาเยอะพอ (ถ้าเล่นกระจายตัวดีๆซักร้อยเกมก็คงพูดได้ละมั้ง?) แต่ในขณะเดียวกันคนอื่นๆที่ยังเล่นไม่เยอะมากอะไรมันก็ใหม่ทั้งนั้นแหละ ก็เลยว่าจะพยายามไม่ใช้คำนี้อยู่แหละ


