---
title: Pax Renaissance
published: 2025-09-03
description: ""
image: ./images/P9010006.jpg
tags:
  - review
  - rerun
category: review
draft: false
---
#หยิบเกมเก่ามาเล่น #ถ้าชั้นวางมี100เกม ในบรรดาเกมที่ผมยกให้เป็นท็อป 10 นั้น Pax Renaissance น่าจะเป็นเกมที่อิหยั่งว่ะสำหรับคนทั่วไปมากที่สุดและข้อเขียนนี้ส่วนที่ห่วยและก่นด่าก็มากกว่าคำชม เป็นเกมที่ชอบมากแต่ก็แทบไม่หยิบไปแนะนำกับใครถ้าไม่ถูกขอให้สอน คือมันเป็นเกมที่คุณจะต้องเข้าใจศิลปะของการปล่อยวาง เป็นดั่งนักประพันธ์ที่ปล่อยอุบัติให้เกิดเหตุการณ์ทางประวัติศาสตร์ขี้นมาใหม่แล้วดูโลกในเกมดำเนินไป แต่ในขณะเดียวกันก็ต้องพยายามยื้อยุดฉุดกระชากให้เกมเดินไปในทิศทางที่อยากจะเป็น

ไอเดียของเกมคือเราอยู่ในยุโรปยุคเรเนซองส์ที่ทำมุมมองมาว่าไอ้บรรดาเหตุการณ์ทางประวัติศาสตร์ทั้งหลายนั้นเกิดจากการชักใยผลักดันเบาๆจากเหรียญทองคำของบรรดานายธนาคาร ในเกมผู้เล่นแทบไม่ได้เป็นเจ้าของสิ่งใดมีเพียงเงินตราที่ให้ไปซื้อการ์ดเหตุการณ์ตามหน้าประวัติศาสตร์ โดยหลักแล้วก็คือการปรับเปลี่ยนเหล่าขุนนางที่กำลังครอบครองพื้นที่ทั้ง 10 ในแถบทะเลเมดิเตอร์เรเนียน

มิติที่น่าสนใจของเกมคือความขัดแย้งหลายมิติ การส่งขุนนางใหม่เข้าไปในพื้นที่จะเป็นการผลักผู้มีอำนาจเดิมให้เข้าไปอยู่ในเงามืด หากเล่นเหตุการณ์ปฎิวัติลุกฮือทั้งจากชาวบ้านหรือแผนลับของกลุ่มอำนาจสิทธิ์ในการควบคุมกษัตริย์ก็จะตกเป็นของผู้เล่นที่เล่นการ์ดที่อาจจะนำไปสู่การกรีฑาทัพไปหาประเทศเพื่อนบ้าน หรือมิติที่ความขัดแย้งทางศาสนาของ คาทอลิก/โปรเตสแตนต์/อิสลาม ที่จะมารบพุ่งกันเพื่อชิงความเป็นหนึ่งในศาสนาสำคัญ

ข้อเสียบางส่วน (เพราะแม่งมีโคตรเยอะ) คือมันเป็นทั้งๆที่เป็นเกมที่เล่น 45-60 นาทีก็จบแต่กว่าจะสอนให้จบในครั้งแรกก็คงกินเวลาร่วมชั่วโมง กติกาที่ต้องอ่านพลิกกลับไปกลับมาหลายชั่วโมงจากคู่มือที่เขียนแบบไม่ได้คิดถึงความสะดวกอันใดของคนอ่าน ความจองหองและหยิ่งผยองของการอยากจะจำลองยัดทุกสิ่งอย่างลงไปในเกม เรียกว่ากว่าจะเล่นเป็นก็โน้นซ้ำไปสามรอบเป็นอย่างน้อย (แต่ส่วนมาก็แพ้พ่ายกันตั้งแต่ครั้งแรก) แต่นั้นแหละไม่รู้ว่าทำไมความขาดๆเกินๆของมันพอประกบเข้าด้วยกันแล้วคนที่ก้าวข้ามความลำบากที่เกินพอดีของเกมแล้วชอบมันก็จะหลงรักเกมนี้ได้ไม่ยากเลย (ถึง 95% น่าจะเกลียดไปเลยก็เถอะ)

เป็นเกมที่ผมเชื่อเหลือเกินว่าถ้ามีความชอบในประวัติศาสตร์ยุโรปแม้เพียงผิวเผินและพร้อมจะปล่อยใจให้ไหลไปกับการกำกับเหตุการณ์ว่าโลกจะขับเคลื่อนไปทางไหนก็น่าจะมีเผลอใจกับเกมนี้ได้บ้างแหละ

(แต่เอาจริงๆชอบ 1st edition กล่องเล็กๆมีแต่การ์ดมากกว่าเยอะเลย คือพอกล่องเล็กแล้วมันระเบิดออกมาเป็นเกมที่ให้ความรู้สึกใหญ่แหละซับซ้อนได้นี้มันความเท่คูณสามไปเลย แถมไอคอนเก่ามันก็คลีนสะอาดตากว่ามาก - ไม่อยากจะคุยแต่ภูมิใจมากที่ player aid ที่ผมทำสำหรับ 1st edition นี้ยอดโหลดใน BGG สูงกับได้รับคำชมมากว่าช่วยทำให้เล่นเกมได้จริง)