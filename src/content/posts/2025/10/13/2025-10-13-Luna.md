---
title: Luna
published: 2025-10-13
description: ''
image: ./images/PA120115.jpg
tags:
  - review
  - rerun
category: review
draft: false
---
#หยิบเกมเก่ามาเล่น #ถ้าชั้นวางมี100เกม ในบรรดาเกมของ Stefan Feld เกมนี้เป็นเกมที่ผมตราตรึงใจมากที่สุด และก็อาจจะเป็นเกมที่ผมคิดว่าถูกมองข้ามมากไปหน่อย เรียกว่าสำหรับผมแล้วถ้าได้เล่นแค่ The Castles of Burgundy, Bora Bora, Luna แล้วเกมอื่นของ Stefan Feld นั้นไม่ต้องเล่นก็ได้ (อาจจะเบียด Trajan ให้อีกซักเกม)

Luna เป็นเกมที่กระดานกลางของเราคือ เกาะขนาดใหญ่ตรงกลาง รายล้อมด้วยไทล์เกาะอีก 7 เกาะรอบๆที่ทำหน้าที่เป็นช่องวางแอคชั่นและพื้นที่ทำคะแนน (หรือเสีย) จากการทำ majority control และตำแหน่งของเกาะนั้นไม่ได้วางไว้สวยๆเพราะมันจะมีผลกำหนดการเคลื่อนไหวของทั้งเกมตั้งแต่ครั้งแรกที่ถูกจัดวาง

ไอเดียหลักของเกมคือเราเป็น 1 ใน 4 นิกายสาขาที่จะพยายามมาอวยหัวหน้าคนปัจจุบัน คนงานในเกมของเราต้องเลือกระหว่างจะทำแอคชั่นในเกาะที่ตัวเองอยู่หรือว่าจะว่ายน้ำข้ามไปเกาะอื่นเพื่อรอทำแอคชั่นในรอบถัดไป กิมมิคที่สวยมากของเกมคือตัวหัวหน้านักบวชที่ถ้าใครมานักบวชอยู่เกาะเดียวกันเยอะได้คะแนนพิเศษจะเดินหน้าตามเข็มไป 6 เกาะทุกรอบ หัวหน้าวิศวะกรที่เอาไว้สร้างวิหารทำคะแนนและเสริมแอคชั่นที่จะเดินหน้าไป 4 เกาะ สองตัวละครนี้จะวิ่งไปในทิศทางที่แน่นอนทำให้เรารู้แน่ๆว่ามันจะไปอยู่ตรงไหนในรอบการเล่นเท่าไร ผสมกับนักบวชนอกรีตที่ถ้าอยู่เกาะเดียวกับเราแล้วเราจะเสียคะแนน แต่ว่ามันจะวิ่งไปหาเกาะที่มีคนอยู่ที่ใกล้ที่สุดในรอบถัดไปแทน

ส่วนที่ทำมาสวยมากของเกมคือระบบเป่าเทียน ที่หากมีการเป่าครบ 4 ครั้งก็จะจบรอบ หมายความว่าต่อให้เรามีแอคชั่นให้ทำเยอะแต่ก็อาจจะโดนคนมีแอคชั่นน้อยตัดจบรอบได้อยู่ดี

ผมชอบเกมนี้เพราะมันไม่ได้มีดวงมาเกี่ยวแต่มันทำให้เราวางแผนล่วงหน้ากับบริหารการทำแอคชั่นปัจจุบันได้สวยมากๆ การพรีเซ็นในเรื่องของการวางกระดานเป็นเกาะที่ไม่ได้ทำแค่สวยแต่มีผลกับการเล่นก็ทำออกมาดีมากๆ คือในแง่การออกแบบถ้าให้เจาะไปละก็มันเป็นเกมที่ทำความสัมพันธ์ของแอคชั่นได้งดงาม 

ตัวในรูปเป็นแบบ Deluxe Edition ที่ค่าย GMT ทำออกมาก่อนจะเจ๊งไป แต่ตัวธรรมดาก็สวยเหมือนกันแค่ไม่ได้เป็น token ไม้แต่เป็นไทล์กระดาษที่เอาจริงๆดูง่ายแล้วก็คลีนกว่านะ