โพสนี้หัวข้อเฉพาะทางหน่อย เป็นการงึมงำไปเรื่อยว่าด้วยเกมอินดี้ไทย - ออกตัวว่าก่อนว่าความเห็นส่วนตัวร้อยเปอร์เซ็นจากมุมผู้คนซื้อคนเสพเรื่องเยอะแบบไม่ได้มีมุมมองในฝั่งผลิตนะ แล้วก็มันเป็นความคิดจากคนคนเดียวไม่ได้หมายความว่าจะมีกลุ่มก้อนไหนๆคิดแบบเดียวกัน

เลยต้องตั้งไว้ก่อนว่าผมสนใจงานอินดี้ในมุมมองของความสดใหม่ หรือแปลกเกินกว่าขนบปกติทำให้ขายยากเลยทำจำนวนน้อย ผมสนใจความดื้อที่อยากจะนำเสนออะไรบางอย่างที่มีแง่มุมน่าสนใจ ไม่ใช่แค่อยากทำเกมตามใจแล้วจบไป พอมาเขียนแล้วอธิบายยากแฮะ เอาเป็นว่าผมสนใจงาน 'ติสๆ' เป็นพิเศษละกัน ไม่ใช่เกมธรรมดาทรงแมสแต่มีลูกเล่นต่างนิดๆหน่อยๆ (ซึ่งไม่ได้ผิดอะไรแค่มันคนละกลุ่มเป้าหมายนะ)

ใดๆก็หัวข้อมันก็ random หน่อยๆ เกี่ยวโยงกันประมาณหนึ่ง

##### ราคา
คือผมเป็นคนเจน Y ที่จะผูกราคากับแบงค์ตลอด ราคาที่จะกระเด็นออกจากกระเป๋าง่ายๆสำหรับผมคือช่วง 190 / 450 เพราะมันอยู่ในกลุ่มแค่สองแบงค์ร้อย กับ ห้าร้อยมีเงินทอนเป็นแบงค์ (ส่วน 499 ได้แค่เศษเงินกลับมา) ถ้าถัดไปที่ระดับ 1000 เนี่ยมันคือเอ๊ะซื้อดีไหม 690-750 นี้ยังไม่ค่อยคิด 890-990 ก็ยังพอไหว

แต่ถ้าจะขาย 1000+ โดยเนี่ยในหัวคนจะคิดเรื่องความ 'คุ้มค่า' ขึ้นมาทันทีแล้วคิดแบบไม่แฟร์ด้วยว่าเกมโน้นเกมนี้ราคาประมาณนี้ได้อะไรบ้าง แล้วอย่าลืมนะว่าเกมกล่องแมสๆสมัยนี้พยายามกดราคาให้ต่ำกว่า 1500 ไม่ก็ไม่ถึง 1200 กันทั้งนั้น สิ่งที่ผมคิดว่าคนทำเกมอินดี้มักจะ 'พลาด' (ในมุมมองผม) ก็คือไปนั่งแจกแจงความคุ้มแบบกระดาษผมแบบนี้ มีโทเคนแบบนั้นบลาๆ ซึ่งหลายครั้งแทบไม่มีความหมายอะไรกับผมเลย

สมมุติผมไปเดินงาน TIBM แล้วพกเงินไปซัก 3000 นะ เจอเกมหลักร้อยจ่ายไม่คิด เจอหลักพันขอเดินดูก่อน วนๆไปอ้าวตังไม่พอละอ่ะโดนเกมเล็กตอดหมด......

##### ผมคิดว่าคนทำอินดี้หลายคน ยัง 'ดื้อ' ไม่ถูกที่

จริงๆมันก็โยงมาจากเรื่องราคา เพราะเวลาถามว่าทำไมแพงมันจะมาจากสิ่งที่อยากจะทำนั้นมันทำไม่ได้ในราคานั้นๆ เลยต้องทำของราคาสูงออกมาเพื่อแสดง vision การออกแบบที่อยากนำเสนออะไรทรงๆนั้น

แต่เกมโปรด top 10 ของผมคือ Pax Renaissance และเกมอื่นๆจากค่าย Sierra Madre Games ที่กล่องเล็กมากแต่อัดแน่นไปด้วยอุปกรณ์และไอเดียการออกแบบที่ท้าทายข้อจำกัดอย่างสุดๆ ถ้ามันดูยากไปก็เอาเป็นพวกค่าย Oink ที่คนรู้จักกันดีก็ได้ นี้คือตัวอย่างของการใช้ข้อจำกัดให้เป็นประโยชน์ได้อย่างงดงาม บางเกมกระทั้งใช้ตัวกล่องเป็นส่วนหนึ่งของอุปกรณ์ แผนที่ทำจากการ์ดล้วน ใช้พื้นที่วางแทนกระดาน and so on.... หลายเจ้าก็คือการทำต่อเนื่องจนมันกลายเป็นจุดขายสำคัญเสียด้วยซ้ำ

ประเด็นของผมคือ  อินดี้ไม่ได้แปลว่าอยากจะทำอะไรก็ทำ ถ้าอยากจะขายต้องเรียนรู้ที่จะทำงานออกมาให้ข้อจำกัด ผลงานที่ยอดเยี่ยมจำนวนไม่น้อยก็เกิดจากอะไรแบบนี้ แต่เท่าที่เจอมายังแอบคิดว่าหลายเจ้ายังยึดกับภาพแบบบอร์ดเกมตามขนบทั่วไปแล้วมันต้องเพิ่มทุนเข้าไปอีก จนราคามันเข้าไปอยู่ในโซนที่ว่ากันตรงๆ คือคุณยังสนุกสู้เค้าไม่ได้แถมแพงอีกจบเลยนะ
##### กล่อง

จริงๆมันก็เหมือนข้อก่อนหน้า งานอินดี้ที่ผมเจอหลายเจ้ายังยึดกับความเป็น proper product พอตัว คือต้องมีกล่องมีคู่มือมีกระดานสวยๆ โอเคจะไปโทษเค้าก็ไม่ได้เพราะลูกค้าเองก็ยังมองว่าเกมกระดานต้องเป็นกล่อง แต่ส่วนตัวแล้วผมมองว่าหลายครั้งมันเป็น cost ที่ทำขายแยกยังได้ เอาเกมสนุกๆใส่ซอง zip มาก็ไม่ขัด หรือกลับมาที่กล่องสำเร็จรูปทั่วไปแล้วติดสติกเกอร์ก็ยังได้ (ดูอย่าง Leaving Earth งี้)

---
จบห้วนๆเลยละกัน จริงๆก็มีอารมณ์แบบว่าพอเราเล่นหลายๆเกมตอนปลายน้ำแล้วก็เซงนิดหน่อยตรงไอเดียดีมากเลยแต่ดันมาเจอตอนแก้อะไรไม่ได้แล้วก็เสียดายอยู่ ในขณะเดียวกันเกมที่คุยตอนกำลัง dev แล้วรู้สึกว่าทำไมถึงยังต้องเป็นแบบนี้นะ? ก็มีอยู่เหมือนกัน คือจะบอกว่ายกตัวว่ารู้เยอะมันก็ใช่ แต่เรารู้สึกไงว่ามันมีคนที่ทำแบบอื่นแล้วเจ๋งอยู่หลายเจ้าเลยนะ เพราะเราเป็นคนเล่นที่ชิมเยอะไรงี้ ซึ่งใดๆก็เป็นเรื่องของนักออกแบบนั้นแหละ แต่เราเสียดายไง....

พูดนอกเรื่องไกลๆคือผมมีความฝันที่อยากจะเล่นเกมแบบหนึ่งอยู่ คืออะไรที่อาจจะทรงเกมสองคนสู้กันแบบ watergate / twilight struggle หรือไปแบบ COIN series ก็ได้ เล่า conflict ทางประวัติศาสตร์ไทยแบบเข้มๆ แต่สิ่งที่สำคัญกว่านั้นคือการบังคับให้ผู้เล่นต้องคิดเหมือนกับฝ่ายนั้นๆจริงๆโดยเจือความเชื่อทางความคิดของคนออกแบบให้น้อยที่สุด แต่นั้นแหละบางทีรอฝรั่งมาทำอาจจะมีโอกาสได้เล่นมากกว่าคนไทยทำเองก็ได้ เพราะต่อให้มีก็ยังแอบคิดว่ามันจะออกมาในรูปเครื่องมือแสดงความเชื่อของนักออกแบบเสียมากกว่า (ซึ่งไม่ใช่แบบที่อยากเล่นอ่ะนะ)..... จริงๆตอนที่เห็นคนทำหยิบงานของ Sa-ard สะอาดมาก็ตั้งความหวังไว้เยอะอยู่ แต่ยังดูไม่ใกล้แบบที่ฝันไว้เท่าไร