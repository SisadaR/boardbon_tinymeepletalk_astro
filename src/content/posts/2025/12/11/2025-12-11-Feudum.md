---
title: Feudum
published: 2025-12-11
description: ''
image: ./images/PC100280.jpg
tags:
  - review
category: review
draft: false
---
#หยิบเกมเก่ามาเล่น #ถ้าชั้นวางมี100เกม ในบรรดาเกมที่ผมมี Feudum เป็นเกมทั้งสดใสและมีความหนักแน่นที่แปลกประหลาดมากที่สุด ยังไม่รวมว่าน่าจะเป็นเกมที่ชอบขนาดซื้อตัวเสริมที่ไม่จำเป็นซักนิดเพียงเพื่อให้ได้โมเดลเสริมมาเพิ่มความสวยงามตอนเล่นในแบบที่แทบไม่เคยยอมจ่ายให้เกมอื่น

ในโลกแฟนตาซียุคกลางของ Feudum นั้นมีสองมิติที่เกี่ยวเนื่องกันอยู่ อย่างแรกคือการส่งคนงานที่สามารถมีอาชีพต่างๆได้ 6 อาชีพ ได้แก่ ชาวนา, พ่อค้า, นักประดิษฐ์, ทหาร, ขุนนาง หรือพระให้เดินไปมาในแผนที่พร้อมกับเล่นมินิเกมของการเป็น majority control ในแต่ละเมือง ที่ใช่ว่ายึดแล้วจะจบไป เพราะเราต้องมาตัดสินใจว่าอยากจะพัฒนาชนิดของเมืองต่อไหม ไม่ก็ต้องมาคอยระแวดระวังว่าคนอื่นจะมาสร้างอิทธิพลแย่งเมืองเราไปหรือปล่าว แต่จะยืนแช่ก็ใช่ว่าจะดีเพราะเป้าหมายสำคัญอีกอย่างก็คือการขยายไปยึดเมืองให้เยอะโซนมากที่สุด แต่ข้อจำกัดมันเยอะเพราะเดินทางบกไม่ง่ายก็ต้องการเรือใบ เรือบิน เรือดำน้ำไปตามเรื่อง

มิติที่สองที่เกี่ยวกับอาชีพของคนงานเราด้วย ก็คือสมาคม (กิลด์) ที่จะมี 6 สมาคมตามอาชีพเลย สิ่งที่ทำให้เกมนี้มีเอกลักษณ์มากก็คือสมาคมทั้ง 6 จะวางติดกันแบบวงกลม ผู้เล่นที่เป็นหัวหน้าสมาคมนั้นๆจะสามารถที่จะ 'ผลัก' ส่งสินค้าในสมาคมตัวเองไปให้สมาคมข้างหน้าได้เพื่อทำคะแนนและเป็นการขับเคลื่อน 'เศรษฐกิจ' ภายในเกม อย่างถ้าเราเป็นหัวหน้าสมาคมชาวนาเราก็จะสามารถส่งสินค้าเราไปเติมสต๊อกให้สมาคมพ่อค้า ส่วนสมาคมพ่อค้าก็ส่งสินค้าไปให้สมาคมนักประดิษฐ์ and so on. ในขณะที่ถ้าเราเป็นรองหัวหน้าสมาคมเราจะได้สิทธิ์ในการ 'ดึง' ทรัพยากรจากสมาคมก่อนหน้ามาเข้าตัวแทน ส่วนที่ผมคิดว่างดงามของเกมคือโดยมากแล้วเรามักจะแข่งกันเป็นหัวหน้าสมาคมเพราะว่าเราจะได้รับอภิสิทธิ์ในการ 'ควบคุม' ว่าสินค้าประเภทไหนมันจะขาดแคลนเพื่อคงความได้เปรียบในการเล่นของเรามากกว่าจะเข้ามาทำคะแนนจากการโอนถ่ายทรัพยากรโดยตรง

ซึ่งมิติของการแข่งเป็นหัวหน้าสมาคมมันก็วนกลับมาที่กระดานแผนที่เพราะชนิดของเมืองที่เราไปยืดหรือพัฒนายกระดับนั้นมันสัมพันธ์กับอำนาจในสมาคมต่างชนิดกันโดยตรง เวลาเล่นมันเลยสนุกดีว่าเราอยากจะยึดเมืองแบบไหนเพื่อมาจับคู่คอมโบการเป็นหัวหน้าสมาคมที่มีผลกับเกมที่แตกต่างกัน

จริงๆแล้ว Feudum ไม่ได้เป็นเกมที่เล่นยากขนาดนั้น ว่ากันสั้นๆก็แค่ส่งคนงานเดินไปมาตามแผนที่ แต่ปัญหาคือมันมีส่วนประกอบที่ผู้เล่นอาจจะต้องใช้เวลาเล่น 3-4 รอบถึงจะเข้าใจในความเชื่อมโยงทั้งหมดของเกม เพราะในการเล่นหนึ่งๆเราไม่สามารถเป็นทุกอาชีพหรือได้เข้าไปควบคุมทุกสมาคมได้ บางครั้งก็ได้แต่สงสัยว่าทำไมสินค้าถึงไม่พออันเกิดจากความล้มเหลวของผู้เล่นมือใหม่ที่ไม่เข้าจะว่าจะขับเคลื่อนและส่งต่อทรัพยากรในระบบอย่างไร วิธีการเดินเกมที่บังคับให้ผู้เล่นเตรียมการ์ดแอคชั่นในรอบนั้นๆล่วงหน้าก่อนก็ทำให้กดดันอยู่ในที เพราะถ้าแผนโดนเพื่อนขัดแล้วมันจะกลับลำยากเอามากๆ

ในหน้า Kickstarter นั้นเกมนี้ขายว่าตัวเองเป็นเกมแนว area influence ที่มีระบบ economic สุดเอกลักษณ์ที่จะมอบความซับซ้อนในแบบที่ Terra Mystica, Brass, Caylus, Dominant Species ให้กับคุณ ผมเลือกซื้อเกมนี้เพราะคำกล่าวอ้างที่ว่า โอเคล่ะว่าไอ้เกมที่ยกมาไม่เห็นมันจะเหมือนตรงไหน แต่ผมก็จะบอกคุณว่านี้เป็นเกมแรกและเกมเดียวที่ผมเคยเล่นมาแล้วยอมรับว่า ไม่ได้รู้สึกว่ามันโม้เลยหว่ะ...





