---
title: ไปนั่งร้านเล่นเกมต้อง hackให้คุ้ม?
published: 2020-02-24
description: ''
tags:
  - archived
  - บ่นไปเรื่อย
category: archived
draft: false
---
ไปนั่งร้านเล่นเกมต้อง hackให้คุ้ม? #บ่นไปเรื่อย

▪️ไม่รู้เรื่องดาร์กหรือเกรย์หรือยังไง (แต่ดราม่าไม่เอานะ) เรียกว่าพล่ามไปเรื่อยละกัน เป็นข้อเขียนที่ใช้มุมมองค่อนข้างส่วนตัวจากมุมมอง 'คนนอก' เพราะผมไม่ได้ทำร้าน หรือเป็น GM หรือเป็นลูกค้าที่ต้องเรียก GM มาสอน ไปร้านเพื่อหาที่นั่งเล่นเฉยๆ ใครหรือร้านไหนเห็นด้วยเห็นต่างยังไงก็มาแลกเปลี่ยนกันเนอะ เพราะแนวคิดผมเองก็มีพื้นที่ให้เห็นต่างได้หลายมุมทีเดียว :)
.
.
[GM - Game Master: พนักงานดำเนินกิจกรรมในร้านบอร์ดเกม หน้าที่ประจำคือดูแลบริการลูกค้ารวมไปถึงสอนและดำเนินเกมให้ลูกค้า]
  
 
▪️หนึ่งในโมเดลหลักหล่อเลี้ยงร้านค้าของบ้านเราก็คือการเก็บค่าชั่วโมงการเล่นนี้แหละ เท่าที่เห็นก็ชั่วโมงล่ะประมาณ 25-50 บวกลบเอาแล้วแต่สถานที่ตั้ง (ร้านฟรีก็มีแต่นอก scope) ซึ่งโดยทั่วไปเราก็จะเข้าใจตรงกันว่าราคานี้ในระดับต่ำสุดคือค่าเช่าพื้นที่เล่นเกม (โต๊ะ เก้าอี้ แอร์ และพื้นที่ที่สงวนไว้เพื่อกิจกรรมเกมกระดาน)
 
 
▪️ในแง่นี้บางคนจะมองว่านอกจากค่าที่มันคือค่าเช่าตัวเกมไว้เล่นในร้านด้วย ทำให้บางทีก็มู๊ด 'แสนรู้' (ไม่ใช่ในความหมายเชิงดีนัก) เสนอมาว่างี้ไปร้านเอาเกมไปเองก็ควรจะได้ส่วนลดสิ!! ซึ่งก็มีทั้งร้านที่รับลูกลดราคาให้ กับร้านที่ต้องบอกปัดแบบนิ่มนวลแบบไม่ให้เสียน้ำใจกันไป บางร้านก็อาจจะเลือกทำแนวๆโปรโมชั่นไว้เพิ่ม traffic ไรงี้.... 
. 
.
[ตอนกำลังจะโพสนี้มีร้านนึงออกโปรแนวนี้มาพอดี ต้องเรียนว่าบังเอิญล้วนๆ ไม่ได้ตั้งใจเขียนรับลูกหรืออะไร]
  
  
▪️แต่อาจจะมีคนแย้งไว้เหมือนกันว่าถ้าไม่เช่าเกม การไปนั่งอ่านหนังสือ ทำงานเฉยๆก็ต้องจ่ายค่าชั่วโมงด้วยสิ? อันนี้ก็ไม่รู้เหมือนกัน แต่ก็น่าคิดนะ แต่ผมเข้าใจว่าหลายร้านถ้าเป็นเคสนี้จะไม่เก็บเงินแต่จะใช้ระบบ 'หวังว่า' ลูกค้าจะซื้ออะไรมาทานระหว่างใช้บริการ (ก็โมเดลร้านกาแฟทั่วไปนั้นแหละ ซื้ออาหารแล้วนั่งทำงานยาวๆ)
 
 
▪️ทีนี้ผมไม่ได้รวม GM ไปในค่าใช้จ่ายรายชั่วโมงไปด้วย เพราะผมมองว่างานหลักของ GM คือการเป็น 'ผู้ช่วย' (assistant) ในการดำเนินการใช้พื้นที่ในร้านไปได้อย่างสมูท ซึ่งการสอนเกมนั้นเป็นส่วนหนึ่งของงาน ซึ่งก็แบบที่พูดกันในภาพรวมกว้างๆว่า GM ก็คือคนสอนเกมนั้นแหละ
 
 
▪️จากมุมมองนี้ผมมีสองประเด็น คือกิจกรรมในร้านเกมคือการเล่นเกมหนึ่งไปจนจบ (อาจเลิกก่อนถ้าผู้เล่นในวงไม่สนุกหรือไม่เหมาะกับเกม หน้าที่ GM ก็คือการจัดหาเกมใหม่มาสนองกลุ่มลูกค้า) และอีกประเด็นคือการสอนเกมของ GM นั้นทำเพื่อเติมเต็มหน้าที่ในข้อแรก  ในแง่นี้การจ่ายเงินค่าชั่วโมงนั้น 'ไม่ใช่' การ 'จ้างคนมาสอนเกม'
 
 
▪️เพราะด้วย 'แสนรู้' ของคนเล่นเกมกระดานเนี่ยล่ะที่จะมีการเดินทางมาเพื่อให้ร้านสอนด้วยเกมราคาสุดคุ้ม (จะเพราะอ่านเองไม่เข้าใจ หรือแค่ขี้เกียจไม่อยากอ่าน ก็ว่ากันไป) ซึ่งมันมีเคสที่ maximized ระดับสอนจบแล้วเปลี่ยนเกมเลยด้วยนะ (โอ้วคุ้ม) แบบจะหยิบเกมจากบ้านมาให้สอนด้วยนี้ก็มี (โอ้วคุ้มสุดๆ) เรียกได้ว่าถ้ามีระดับซื้อจากไหนไม่รู้มาแล้วมาขอให้ร้านแกะอ่านคู่มือให้ด้วยนี้อาจจะเป็นความ 'สุด' ในอีกระดับทีเดียว ......
  
  
▪️ซึ่งจะไปว่าลูกค้าก็คงไม่ได้ เพราะไม่มีใครห้ามทำ ก็แล้วแต่ความบรรเจิดของแต่ละคนเลยเพียงแต่ส่วนตัวผมไม่ค่อยโอเคเท่าไร รู้สึกว่าร้านกำลังถูก abuse โดนเอาเปรียบ (ซึ่งผมอาจจะไปคิดแทนโดนไม่จำเป็นก็ได้นะ)
  
  
▪️ที่เขียนผมก็ไม่ได้กะมาว่าใคร แค่รู้สึกจริงๆว่าค่าชั่วโมงที่ได้นี้โคตรไม่คุ้มเลยที่จะต้องมานั่งสอนเกมในลักษณะนี้ แถมลูกค้าแบบนี้ก็มักมาไม่กี่ครั้งแล้วก็ไป ไม่ได้สร้าง value อะไรให้ร้านค้าเลย 
  
   
▪️ในแง่นี้ผมคิดเล่นๆด้วยนะว่า 'งานสอนเกม' (พวกที่มันหลุด tier เกมเล่นทั่วไปตามร้าน) เนี่ยมันควรจะเป็นบริการต่างหากที่ราคาเพิ่มต่างหากจากค่าชั่วโมงปกติ หรือมันน่าจะมีทำ session สอนหรืออะไรทำนองนี้เป็นช่วงเวลาไป (แต่ก็อาจจะทำยากหน่อยล่ะมั้ง?)
  
   
▪️จริงๆผมคิดเรื่องนี้มานานพอดู แต่ไม่รู้จะเขียนยังไงดีเหมือนกัน มีตอนนึงฟังคลิปของคุณเก่งเซมากิเมื่อหลายเดือนก่อนเกี่ยวกับลูกค้าแสนดีหลายสไตล์ ก็แบบอ่ะคงมีเจอหลายร้าน โดยเฉพาะร้านที่เจ้าของเป็นพวก Gamer ซื้อเยอะ คิดค้างๆในใจมานานพึ่งมีอารมณ์จับมาเขียนก็ตอนนี้แหละ


