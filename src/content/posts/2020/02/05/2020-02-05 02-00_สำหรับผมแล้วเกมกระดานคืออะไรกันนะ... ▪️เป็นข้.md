---
title: "สำหรับผมแล้วเกมกระดานคืออะไรกันนะ...?"
published: 2020-05-02
description: ""
tags:
  -archived
  -บ่นเรื่อยเปื่อย
  -เขียนแล้วรู้สึกวนไปวนมา
  -ไม่มีสาระ
category: archived
draft: false
---

สำหรับผมแล้วเกมกระดานคืออะไรกันนะ...?  #บ่นเรื่อยเปื่อย #ไม่มีสาระ #เขียนแล้วรู้สึกวนไปวนมา

▪️เป็นข้อเขียนที่เต็มไปด้วยอัตตาของคำว่า 'ตัวฉัน' และเป็นการมองของที่มีอยู่แล้วด้วยหนึ่งในมุมมองที่มีอยู่มากมาย ไม่ได้ตั้งใจจะมากำหนดนิยาม หากแต่เป็นการสำรวจมุมมองตัวเอง โปรดใช้วิจารณญาณนะครับ :) 
  
 
 ▪️ต้องเรียนไว้ก่อนว่าผมไม่ได้เขียนตั้งใจมาแซะใคร (งงใจ เขียนแนวนี้ไปก็มักจะมีคนคิดว่าไปว่าเค้า.....)  แค่รู้สึกว่าในเชิงภาษาและการจำกัดความของคำนี้ในแบบที่มันเป็นและสิ่งที่หลายคน(และสื่อ)พยายามจะนำเสนอมันน่าสนใจดี
 
 
▪️ถ้าพูดตามตัวอักษรเกมกระดานก็คือการละเล่นที่ต้องมีกระดานเป็นส่วนประกอบ ซึ่งนับเป็นส่วนย่อยของสิ่งที่เรียกว่า Tabletop ที่แปลว่าเกมที่เล่นบนโต๊ะ ในแง่นี้นิยามก็จะรวมไปถึงการเล่นบนพื้น หรืออะไรที่มิติพื้นที่ไม่ได้กว้างเกินการใช้งานบนโต๊ะตามปกติ ซึ่งแน่นอนว่านิยามนี้เป็นอะไรที่วงไว้กว้างๆพอให้เราเข้าใจร่วมกัน เพราะก็มีหลายเกมมากที่เส้นแบ่งนี้ดูจะลางเลือน ไปจนถึงแหกกระจุย รวมไปถึงตัวเกมกระดานเองก็มีเส้นจำกัดความที่ใกล้เคียงกับ Toy (ของเล่น) 
 
 
▪️อย่างที่บอกว่าหัวข้อนี้มองได้หลายมุมมองมาก แต่ครั้งนี้อยากจะสำรวจด้วยการตั้งคำถามในแง่มุมว่า บอร์ดเกมมันคือกิจกรรมที่รวมผู้คนเข้าด้วยกันจริงๆหรือ? 
  
 
▪️เพราะโดยส่วนตัว แล้วผมไม่ได้ 'อิน' กับแนวคิดนี้ขนาดนั้น แต่ก็เห็นด้วยในบางระดับนะ
 
 
▪️เพราะถ้าประเด็นคือการเชื่อมรวมคนเข้าด้วยกัน เกมแบบดิจิตอลหลายเกมก็ทำได้ดี แถมหลายครั้งก็เหนือกว่าเกมกระดานหลายเกมที่ต้องก้มหน้าอยู่กับตัวเองเสียด้วยซ้ำไป 
  
 
▪️อีกอันที่เรามักจะได้ยินบ่อยก็คือ 'อยากออกห่างจากหน้าจอบ้าง' ซึ่งก็ถือเป็นอีกหนึ่งเรื่องที่ดึงคนเข้ามาเล่นเกมกระดานกัน แต่ก็ยังมีผู้เล่นอีกหลายคนที่ยังเล่นเกมกระดานในฉบับดิจิตอล และหลายเกมเองก็พยายามเบลอเส้นแบ่งนี้ด้วยการดึงเอาอุปกรณ์ดิจิตอลมาใส่ในเกมกระดานแบบดั้งเดิม
 
 
▪️ในหลายแง่มุมแล้วเกมกระดานสำหรับผมคือ 'ความเป็นอนาล๊อก' ที่อาจจะจับต้องได้หรือไม่ได้ก็ได้ (ทั้งเกมที่มีของให้จับ หรือโดนแปลงไปอยู่ในรูปดิจิตอล)
  
  
▪️ความอนาล๊อกในมุมที่ผมสนใจนี้หมายถึงรูปแบบความคิดที่เราได้เสมือนว่าเราได้ขยับกลไกสิ่งของจริง ได้ใช้ความคิดแก้ปัญหาในรูปแบบที่จำกัดไม่ล้นเต็มปรี่เกินกว่าสมองคนโดยเฉลี่ยจะรับไหว เหมือนอย่างการคำนวนสูตรซับซ้อนหลายร้อยคำสั่งในหนึ่งวินาทีแบบที่เกมฉบับดิจิตอลเต็มรูปแบบจะใช้ข้อได้เปรียบนี้อย่างเต็มที่ หากแต่เป็นความอนาล็อกในรูปแบบ puzzle เป็นชิ้นเป็นอันในโลกจำลองใบเล็กที่เราสามารถทำความเข้าใจในสิ่งที่เห็นได้อย่างไม่ยากเย็น
 
 
▪️จากแง่มุมนี้ สำหรับผมแล้วเกมกระดานนั้นไม่ได้เกี่ยวอะไรกับคน หากแต่เป็นความชอบในความเป็นอนาล๊อก ตัวอย่างคนที่สนใจเกมกระดานเพราะแง่มุมนี้ก็อย่างเช่นมีคนจำนวนมากที่เพลิดเพลินไปกับการแก้ปัญหาด้วยตัวคนเดียว ไม่ใช่เพราะว่าเค้าเหงา (แน่นอนว่าเราไม่อาจจะปฎิเสธได้ว่าบางคนก็เลือกเส้นทางนี้เพราะไม่มีคนเล่นด้วย) 
 
 
▪️เนื่องจากผมสนใจในความเป็นอนาล๊อกและความสุ่มกับบรรยากาศทางสังคมที่เกิดจากคน ความที่เกี่ยวเนื่องกับคนสำครับผมมันเลยอยู่ในจุดที่ว่าเราจะหา 'เพื่อน' ที่ชอบอะไรคล้ายคลึงกันในโลกพหุวัฒนธรรมที่มีแนวการเล่นนับร้อยที่เลือกที่จะซ่อนตัวเองใต้หน้ากากคำเดียวกันว่าเกมกระดานได้จากไหน?
  
  
▪️มีคนเคยถามผมว่าเล่นเกมที่ต้องเปิดโปรแกรมคำนวนเลขอย่าง 1830 ที่ใช้คอมพิวเตอร์ 100% ก็ได้นี้ยังจะนับสิ่งนี้ว่าเป็นการรวมตัวมาเล่นเกมกระดานอีกหรือ? ซึ่งสำหรับผมแล้วมันเป็นคำถามที่ค่อนข้าง 'น่าแปลกใจ' เพราะผมเลือกที่จะเล่นแบบนี้ท่ามกลางคนที่ชอบใช้ความคิดในรูปแบบใกล้เคียงกัน โดยไม่เกี่ยวกับว่า 'สื่อ' ที่อยู่ตรงหน้าจะเป็นอะไร
   
   
▪️ถ้าพูดแบบหลวมๆหน่อย เกมกระดานแบบที่ผมตามหา ก็คือการที่คนในวงและตัวเกมนั้นต้องทำงานร่วมกันด้วยความสำคัญทัดเทียมในหน้าที่ของตัวเองเพื่อนำพาประสบการณ์ของคนเล่นไปข้างหน้า 
  
 
▪️คงเป็นเพราะแบบนี้ล่ะมั้งผมเลยค่อนข้างเรื่องมากเรื่องนิสัยและสไตล์คนเล่น โดยสนใจใน 'เคมีที่เข้ากันได้' มากกว่าจะเป็นการเล่นกับใครก็ได้
 
 
--------- update :- เขียนเพิ่มอีกนิดหลัง publish
. 
.
จริงๆแล้วตอนเขียนข้อเขียนนี้ผมก็ไม่ได้คิดอะไรซับซ้อน แค่กำลังพยายามคิดว่าเราจะอธิบายความชอบจากมุมส่วนตัวยังไงดี แบบที่ไม่ได้ไปชี้นำบอกคนอื่นว่ามันต้องแบบนี้ใช่แบบโน้นไม่ใช่
.
.
ก็นั่งคิดๆเขียนๆพยายามมองจากมุมโน้นมุมนี้ที ทำอยู่นานเหมือนกัน มีข้อความสั้นๆเขียนไว้ตรงโน้นตรงนี้เต็มไปหมด ก็เอามาประกอบกันเป็นของที่น่าจะพออ่านได้ เขียนเสร็จก็คิดว่าคงได้อธิบายอะไรซักอย่างที่คั่งค้างในใจออกมาได้นิดนึงมั้ง?


